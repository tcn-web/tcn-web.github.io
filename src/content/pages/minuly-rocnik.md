---
title: "Minulý ročník"
description: "this is meta description"
draft: false
---
Minulý ročník proběhl od 22.7. - 5.8. 2023 v Opárnu u Lovosic. Sešel se skvělý kolektiv 20 účastníků a 7 organizátorů. Účastníci přijeli do Austrálie jako odborníci, aby společně přišli na řešení palčivého problému - přemnožení králíků divokých. Přišli se skutečně originálním řešením vypustit do přírody geneticky upravené vombaty, kteří králíky měli částečně vyhubit. A skutečně se jim to povedlo! Jenže netrvalo dlouho a vombati začali být více a více inteligentní a nebezpeční. Soužití lidí s tímto novým druhem bylo těžší a těžší. Stateční účastníci se ale nevzdali a přes mnoho překážek (například časové anomálii) Austrálii uchránili.

#### Hry

Hry byly skutečně různorodé. Některé byly sportovnější jako třeba Labyrint (kde poslední dvojice schytala šílený slejvák, ale stejně si nenechali zkazit náladu) nebo wombobal, při kterém jsme si ukázali, že míč vůbec nemusí být kulatý. Z těch strategičtějších měla velký úspěch Debata nebo vylepšení Osadníci. Protože jsme byli v Českém středohoří, nenechali jsme si ujít ani výhledy z Boreče a Lovoše a skupina těch nejodvážnějších vyrazila pozorovat východ slunce z Milešovky. 

#### VKM

Během celého soustředění probíhaly VKM (Večerní kurzy matematiky) na téma Numerické metody, které účastníky skutečně zaujaly, takže proběhlo i pár lekcí navíc. Zároveň nás přijelo navštívit mnoho hostů, mezi nimi děkan FJFI doc. Václav Čuba, který nám představil, čím se zabývá jaderná chemie, paní doc. Ľubomíra Dvořáková s tématem Wythoffova hra nebo pan Ing. Jan Uhlíř, CSc. s historií projektu Manhattan.

## 6 obrázků